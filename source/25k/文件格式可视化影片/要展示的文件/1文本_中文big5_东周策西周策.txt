東周策

*東周

*秦興師臨周而求九鼎

秦興師臨周而求九鼎，周君患之，以告顏率。顏率曰：「大王勿憂，臣請東借救於齊。」顏率至齊，謂齊王曰：「夫秦之為無道也，欲興兵臨周而求九鼎，周之君臣，內自盡計，與秦，不若歸之大國。夫存危國，美名也；得九鼎，厚寶也。願大王圖之。」齊王大悅，發師五萬人，使陳臣思將以救周，而秦兵罷。

齊將求九鼎，周君又患之。顏率曰：「大王勿憂，臣請東解之。」顏率至齊，謂齊王曰：「周賴大國之義，得君臣父子相保也，願獻九鼎，不識大國何塗之從而致齊？」齊王曰：「寡人將寄徑於梁。」顏率曰：「不可。夫梁之君臣欲得九鼎，謀之暉臺之下，少海之上，其日久矣。鼎入梁，必不出。」齊王曰：「寡人將寄徑於楚。」對曰：「不可。楚之君臣欲得九鼎，謀之於葉庭之中，其日久矣。若入楚，鼎必不出。」王曰：「寡人終何塗之從而致之齊？」顏率曰：「弊邑固竊為大王患之。夫鼎者，非效醯壺醬垂耳，可懷挾提挈以至齊者；非效鳥集、烏飛、兔興、馬逝，灕然止於齊者。昔周之伐殷，得九鼎，凡一鼎而九萬人輓之，九九八十一萬人，士卒師徒，器械被具，所以備者稱此。今大王縱有其人，何塗之從而出？臣竊為大王私憂之。」齊王曰：「子之數來者，猶無與耳。」顏率曰：「不敢欺大國，疾定所從出，弊邑遷鼎以待命。」齊王乃止。

*秦攻宜陽

秦攻宜陽，周君謂趙累曰：「子以為何如？」對曰：「宜陽必拔也。」君曰：「宜陽城方八里，材士十萬，粟支數年，公仲之軍二十萬，景翠以楚之眾，臨山而救之，秦必無功。」對曰：「甘茂，羈旅也，攻宜陽而有功，則周公旦也；無功，則削跡於秦。秦王不聽群臣父兄之義而攻宜陽，宜陽不拔，秦王恥之。臣故曰拔。」君曰：「子為寡人謀，且奈何？」對曰：「君謂景翠曰：『公爵為執圭，官為柱國，戰而勝，則無加焉矣；不勝，則死，不如背秦援宜陽，公進兵。秦恐公之乘其弊也，必以寶事公；公中慕公之為己乘秦也，亦必盡其寶。』」秦拔宜陽，景翠果進兵。秦懼，遽效煮棗；韓氏果亦效重寶。景翠得城於秦，受寶於韓，而德東周。

*東周與西周戰

東周與西周戰，韓救西周。為東周謂韓王曰：「西周者，故天子之國也，多名器重寶。案兵而勿出，可以德東周，西周之寶可盡矣。」

*東周與西周爭

東周與西周爭，西周欲和於楚、韓。齊明謂東周君曰：「臣恐西周之與楚、韓寶，令之為己求地於東周也。不如謂楚、韓曰：『西周之欲入寶，持二端。今東周之兵不急西周，西周之寶不入楚、韓。』楚、韓欲得寶，即且趣我攻西周。西周寶出，是我為楚、韓取寶以德之也，西周弱矣。」

*東周欲為稻

東周欲為稻，西周不下水，東周患之。蘇子謂東周君曰：「臣請使西周下水可乎？」乃往見西周之君曰：「君之謀過矣！今不下水，所以富東周也。今其民皆種麥，無他種矣。君若欲害之，不若一為下水，以病其所種。下水，東周必復種稻；種稻而復奪之。若是，則東周之民可令一仰西周，而受命於君矣。」西周君曰：「善。」遂下水。蘇子亦得兩國之金也。

*昭獻在陽翟

昭獻在陽翟，周君將令相國往，相國將不欲。蘇厲為之謂周君曰：「楚王與魏王遇也，主君令陳封之楚，令向公之魏；楚、韓之遇也，主君令許公之楚，令向公之韓。今昭獻非人主也，而主君令相國往，若其王在陽翟，主君將令誰往？」周君曰：「善。」乃止其行。

*秦假道於周以伐韓

秦假道於周以伐韓，周恐假之而惡於韓，不假而惡於秦。史黶謂周君曰：「君何不令人謂韓公叔曰：『秦敢絕塞而伐韓者，信東周也。公何不與周地，發重使使之楚，秦必疑，不信周，是韓不伐也。』又謂秦王曰：『韓強與周地，將以疑周於秦，寡人不敢弗受。』秦必無辭而令周弗受，是得地於韓而聽於秦也。」

*楚攻雍氏

楚攻雍氏，周?秦、韓，楚王怒周，周之君患之。為周謂楚王曰：「以王之強而怒周，周恐，必以國合於所與粟之國，則是勁王之敵也。故王不如速解周恐，彼前得罪而後得解，必厚事王矣。」

*周最謂石禮

周最謂石禮曰：「子何不以秦攻齊？臣請令齊相子，子以齊事秦，必無處矣。子因令周最居魏以共之，是天下制於子也。子東重於齊，西貴於秦，秦、齊合，則子常重矣。」

*周相呂倉見客於周君

周相呂倉見客於周君。前相工師籍恐客之傷己也，因令人謂周君曰：「客者，辯士也，然而所以不可者，好毀人。」

*周文君免士工師籍

周文君免士工師籍，相呂倉，國人不說也。君有閔閔之心。謂周文君曰：「國必有誹譽，忠臣令誹在己，譽在上。宋君奪民時以為臺，而非民之，無忠臣以掩蓋之也，子罕釋相為司空，民非子罕而善其君；齊桓公宮中七市，女閭七百，國人非之，管仲故為三歸之家，以掩桓公，非自傷於民也。《春秋》記臣弒君者以百數，皆大臣見譽者也。故大臣得譽，非國家之美也。故眾庶成彊，增積成山。」周君遂不免。

*溫人之周

溫人之周，周不納。「客即？」對曰：「主人也。」問其巷而不知也，使因囚之。君使人問之曰：「子非周人，而自謂非客何也？」對曰：「臣少而誦《詩》，《詩》曰：『普天之下，莫非王土；率土之濱，莫非王臣。』今周君天下，則我天子之臣，而又為客哉？故曰主人。」君乃使吏出之。

*或為周最謂金投

或為周最謂金投曰：「秦以周最之齊疑天下，而又知趙之難子齊人戰，恐齊、韓之合，必先合於秦。秦、齊合，則公之國虛矣。公不如救齊，因佐秦而伐韓、魏，上黨、長子趙之有。公東收寶於秦，南取地於韓，魏因以因，徐為之東，則有合矣。」

*周最謂金投

周最謂金投曰：「公負令秦與強齊戰。戰勝，秦且收齊而封之，使無多割，而聽天下之戰；不勝，國大傷，不得不聽秦。秦盡韓、魏之上黨、太原，西止秦之有已。秦地，天下之半也，制齊、楚、三晉之命，復國且身危，是何計之道也。」

*石行秦謂大梁造

石行秦謂大梁造曰：「欲決霸王之名，不如備兩周辯知之士。」謂周君曰：「君不如令辯知之士，為君爭於秦。」

*謂薛公

謂薛公曰：「周最於齊王也而逐之，聽祝弗，相呂禮者，欲取秦。秦、齊合，弗與禮重矣。有周齊，秦必輕君。君弗如急北兵，趨趙以秦、魏，收周最以為後行，且反齊王之信，又禁天下之率。齊無秦，天下果，弗必走，齊王誰與為其國？」

*齊聽祝弗

齊聽祝弗，外周最。謂齊王曰：「逐周最、聽祝弗、相呂禮者，欲深取秦也。秦得天下，則伐齊深矣。夫齊合，則趙恐伐，故急兵以示秦。秦以趙攻，與之齊伐趙，其實同理，必不處矣。故用祝弗，即天下之理也。」

*蘇厲為周最謂蘇秦

蘇厲為周最謂蘇秦曰：「君不如令王聽最，以地合於魏，趙故必怒，合於齊，是君以合齊與強楚。吏產子君，若欲因最之事，則合齊者，君也；割地者，最也。」

*謂周最曰仇赫之相宋

謂周最曰：「仇赫之相宋，將以觀秦之應趙、宋，敗三國。三國不敗，將興趙、宋合於東方以孤秦。亦將觀韓、魏之於秦也，不固，則將與宋敗三國；則賣趙、宋於三國。公何不令人謂韓、魏之王曰：『欲秦、趙之相賣乎？何不合周最兼相，視之不可離，則秦、趙必相賣以合於王也。』」

*為周最謂魏王

為周最謂魏王曰：「秦知趙之難與齊戰也，將恐齊、趙之合也，必陰勁之。趙不敢戰，恐秦不己收也，先合於齊。秦、趙爭齊，而王無人焉，不可。王不去周最，合與收齊，而以兵之急則伐齊，無因事也。」

*謂周最曰魏王以國與先生

謂周最曰：「魏王以國與先生，貴合於秦以伐齊。薛公故主，輕忘其薛，不顧其先君之丘墓，而公獨脩虛信，為茂行，明群臣，據故主，不與伐齊者產，以忿強秦，不可。公不如謂魏王、薛公曰：『請為王入齊，天下不能傷齊。而有變，臣請為救之；無變，王遂伐之。且臣為齊奴也，如累王之交於天下，不可。王為臣賜厚矣，臣入齊，則王亦無齊之累也。』」

*趙取周之祭地

趙取周之祭地，周君患之，告於鄭朝。鄭朝曰：「君無患也，臣請以三十金復取之。」周君予之，鄭朝獻之趙太卜，因告以祭地事。及王病，使卜之。太卜譴之曰：「周之祭地為祟。」趙乃還之。

*杜赫欲重景翠於周

杜赫欲重景翠於周，謂周君曰：「君之國小，盡君子重寶珠玉以事諸侯，不可不察也。譬之如張羅者，張於無鳥之所，則終日無所得矣；張於多鳥處，則又駭鳥矣；必須張於有鳥無鳥之際，然後能多得鳥矣。今君將施於大人，大人輕君；施與小人，小人無可以求，又費財焉。君必施於今之窮士，不必且為大人者，故能得欲矣。」

*周共太子死

周共太子死，有五庶子，皆愛之，而無適立也。司馬翦謂楚王曰：「何不封公子咎，而為之請太子？」左成謂司馬翦曰：「周君不聽，是公之知困而交絕於周也。不如謂周君曰：『孰欲立也？微告翦，翦今楚王資之以地。』公若欲為太子，因令人謂相國御展子，廧夫空曰：『王類欲令若為之。』此健士也，居中不便於相國。」相國令之為太子。

*三國隘秦

三國隘秦，周令其相之秦，以秦之輕也，留其行。有人謂相國曰：「秦之輕重，未可知也。秦欲知三國之情，公不如遂見秦王曰：『請謂王聽東方之處。』秦必重公。是公重周，重周以取秦也。齊重故有周，而已取秦。是周常不失重國之交也。」

*昌他亡西周

昌他亡西周，之東周，盡輸西周之情於東周。東周大喜，西周大怒。馮且曰：「臣能殺之。」君予金三十斤。馮且使人操金與書，間遺昌他書曰：「告昌他，事可成，勉成之；不可成，亟亡來亡來。事久且泄，自令身死。」因使人告東周之侯曰：「今夕有姦人當入者矣。」候得而獻東周，東周立殺昌他。

*昭翦與東周惡

昭翦與東周惡，或謂照翦曰：「為公畫陰計。」照翦曰：「何也？」「西周甚憎東周，嘗欲東周與楚惡，西周必令賊賊公，因宣言東周也，以西周之於王也。」照翦曰：「善。吾又恐東周之賊己而以輕西周惡之於楚。」遽和東周。

*嚴氏為賊

嚴氏為賊，而陽堅與焉。道周，周君留之十四日，載以乘車駟馬而遣之。韓使人讓周，周君患之。客謂周君曰：「正語之曰：『寡人知嚴氏之為賊，而陽堅與之，故留之十四日以待命也。小國不足亦以容賊，君之使又不至，是以遣之也。』」

西周策

*西周

*薛公以齊為韓魏攻楚

薛公以齊為韓、魏攻楚，又與韓、魏攻秦，而藉兵乞食於西周。韓慶為西周謂薛公曰：「君以齊為韓、魏攻楚，九年而取宛、葉以北以強韓、魏，今又攻秦以益之。韓、魏南無楚憂，西無秦患，則地廣而益重，齊必輕矣。夫本末更盛，虛實有時，竊為君危之。君不如令弊邑陰合於秦而君無攻，又無藉兵乞食。君臨函谷而無攻，令弊邑以君之情謂秦王曰：『薛公必破秦以張韓、魏，所以進兵者，欲王令楚割東國以與齊也。』秦王出楚王以為和。君令弊邑以此忠秦，秦得無破，而以楚之東國自免也，必欲之。楚王出，必得齊。齊得東國而益強，而薛世世無患。秦不大弱，而處之三晉之西，三晉必重齊。」薛公曰：「善。」因令韓慶入秦，而使三國無攻秦，而使不藉兵乞食於西周。

*秦攻魏將犀武軍於伊闕

秦攻魏將犀武軍於伊闕，進兵而攻周。為周最謂李兌曰：「君不如禁秦之攻周。趙上之計，莫如令秦、魏復戰。今秦攻周而得之，則眾必多傷矣。秦欲待周之得，必不攻魏；秦若攻周而不得，前有勝魏之勞，後有攻周之敗，又必不攻魏。今君禁之，而秦未與魏講也。而全趙令其止，必不敢不聽，是君卻秦而定周也。秦去周，必復攻魏，魏不能支，必因君而講，則君重矣。若魏不講，而疾支之，是君存周而戰秦、魏也。重亦盡在趙。」

*秦令樗里疾以車百乘入周

秦令樗里疾以車百乘入周，周君迎之以卒，甚敬。楚王怒，讓周，以其重秦客。游騰謂楚王曰：「昔智伯欲伐厹由，遺之大鍾，載以廣車，因隨入以兵，厹由卒亡，無備故也。桓公伐蔡也，號言伐楚，其實襲蔡。今秦者，虎狼之國也，兼有吞周之意；使樗里疾以車百乘入周，周君懼焉，以蔡、厹由戒之，故使長兵在前，強弩在後，名曰衛疾，而實囚之也。周君豈能無愛國哉？恐一日之亡國，而憂大王。」楚王乃悅。

*雍氏之役

雍氏之役，韓徵甲與粟於周。周君患之，告蘇代。蘇代曰：「何患焉？代能為君令韓不徵甲與粟於周，又能為君得高都。」周君大悅曰：「子茍能，寡人請以國聽。」蘇代遂往見韓相國公中曰：「公不聞楚計乎？昭應謂楚王曰：『韓氏罷於兵，倉廩空，無以守城，吾收之以飢，不過一月必拔之。』今圍雍氏五月不能拔，是楚病也。楚王始不信昭應之計矣。今公乃徵甲及粟於周，此告楚病也。昭應聞此，必勸楚王益兵守雍氏，雍氏必拔。」公中曰：「善。然吾使者已行矣。」代曰：「公何不以高都與周？」公中怒曰：「吾無徵甲與粟於周，亦已多矣。何為與高都？」代曰：「與之高都，則周必折而入於韓，秦聞之必大怒，而焚周之節，不通其使，是公以弊高都得完周也，何不與也？」公中曰：「善。」不徵甲與粟於周而與高都，楚卒不拔雍氏而去。

*周君之秦

周君之秦，謂周最曰：「不如譽秦王之孝也，因以應為太后養地。秦王、太后必喜，是公有秦也。交善，周君必以為公功；交惡，勸周君入秦者，必有罪矣。」

*蘇厲謂周君

蘇厲謂周君曰：「敗韓、魏，殺犀武，攻趙，取藺、離石、祁者，皆白起。是攻用兵，又有天命也。今攻梁，梁必破，破則周危，君不若止之。謂白起曰：『楚有養由基者，善射。去柳葉者百步而射之，百發百中。左右皆曰：『善。』有一人過曰：『善射，可教射也矣。』養由基曰：『人皆善，子乃曰可教射，子何不代我射之也？』客曰：『我不能教子支左屈右。夫射柳葉者，百發百中，而不已善息，少焉氣力倦，弓撥矢鉤，一發不中，前功盡矣。』今公破韓、魏，殺犀武，而北攻趙，取藺、離石、祁者，公也。公之功甚多。今公又以秦兵出塞，過兩周，踐韓而以攻梁，一攻而不得，前功盡滅，公不若稱病不出也。』」

*楚兵在山南

楚兵在山南，吾得將為楚王屬怒於周。或謂周君曰：「不如令太子將軍正迎吾得於境，而君自郊迎，令天下皆知君之重吾得也。因泄之楚，曰：『周君所以事吾得者器，必名曰『謀楚』。』王必求之，而吾得無效也，王必罪之。」

*楚請道於二周之間

楚請道於二周之間，以臨韓、魏，周君患之。蘇秦謂周君曰：「除道屬之於河，韓、魏必惡之。齊、秦恐楚之取九鼎也，必救韓、魏而攻楚。楚不能守方城之外，安能道二周之間？若四國弗惡，君雖不欲與也，楚必將自取之矣。」

*司寇布為周最謂周君

司寇布為周最謂周君曰：「君使人告齊王以周最不肯為太子也，臣為君不取也。函冶氏為齊太公買良劍，公不知善，歸其劍而責之金。越人請買之千金，折而不賣。將死，而屬其子曰：『必無獨知。』今君之使最為太子，獨知之契也，天下未有信之者也。臣恐齊王之為君實立果而讓之於最，以嫁之齊也。君為多巧，最為多詐，君何不買信貨哉？奉養無有愛於最也，使天下見之。」

*秦召周君

秦召周君，周君難往。或為周君謂魏王曰：「秦召周君，將以使攻魏之南陽。王何不出於河南？周君聞之，將以為辭於秦而不往。周君不入秦，秦必不敢越河而攻南陽。」

*犀武敗於伊闕

犀武敗於伊闕，周君之魏求救，魏王以上黨之急辭之。周君反，見梁囿而樂之也。綦母恢謂周君曰：「溫囿不下此，而又近。臣能為君取之。」反見魏王，王曰：「周君怨寡人乎？」對曰：「不怨。且誰怨王？臣為王有患也。周君，謀主也，而設以國為王扞秦，而王無之扞也，臣見其必以國事秦也。秦悉塞外之兵，與周之眾，以攻南陽，而兩上黨絕矣。」魏王曰：「然則奈何？」綦母恢曰：「周君形不小利事秦，而好小利。今王許戍三萬人與溫囿，周君得以為辭於父兄百姓，而利溫囿以為樂，必不合於秦。臣嘗聞溫囿之利，歲八十金，周君得溫囿，其以事王者，歲百二十金，是上黨每患而贏四十金。」魏王因使孟卯致溫囿於周君而許之戍也。

*韓魏易地

韓、魏易地，西周弗利。樊餘謂楚王曰：「周必亡矣。韓、魏之易地，韓得二縣，魏亡二縣。所以為之者，盡包二周，多於二縣，九鼎存焉。且魏有南陽、鄭地、三川而包二周。則楚方城之外危，韓兼兩上黨以臨趙，即趙羊腸以上危。故易成之日，楚、趙皆輕。」楚王恐，因趙以止易也。

*秦欲攻周

秦欲攻周，周最謂秦王曰：「為王之國計者，不攻周。攻周，實不足以利國，而聲畏天下。天下以聲畏秦，必東合於齊。兵弊於周，而合天下於齊，則秦孤而不王矣。是天下欲罷秦，故勸王攻周。秦與天下俱罷，則令不橫行於周矣。」

*宮他謂周君

宮他謂周君曰：「宛侍秦而輕晉，秦飢而宛亡。鄭侍魏而輕韓，魏攻蔡而鄭亡。邾、莒亡於齊，陳、蔡亡於楚。此皆侍援國而輕近敵也。今君侍韓、魏而輕秦，國恐傷矣。君不如使周最陰合於趙以備秦，則不毀。」

*謂齊王

謂齊王曰：「王何不以地齎周最以為太子也？」齊王令司馬悍以賂進周最於周。左尚謂司馬悍曰：「周不聽，是公之知困而交絕於周也。公不如謂周君曰：『何欲置？令人微告悍，悍請令王進之以地。』」左尚以此得事。

*三國攻秦反

三國攻秦反，西周恐魏之藉道也。為西周謂魏王曰：「楚、宋不利秦之德三國也，彼且攻王之聚以利秦。」魏王懼，令軍舍速東。

*犀武敗

犀武敗，周使周足之秦。或謂周足曰：「何不謂周君曰：『臣之秦，秦周之交必惡。主君之臣，又秦重而欲相者，且惡臣於秦，而臣為不能使矣。臣願免而行。君因相之，彼得相，不惡周於秦矣。』君重秦，故使相往，行而免，且輕秦也，公必不免。公言是而行，交善於秦，且公之成事也，交惡於秦，不善於公，且誅矣。」

